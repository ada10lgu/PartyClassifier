USA:s president Barack Obama besöker Sverige. Detta är mer ett resultat av missnöje med Rysslands agerande i Snowdenaffären än ett äkta intresse för Sverige. Det är ett typiskt agerande av en stat och en statschef som ger sig själva rätten att avlyssna vem de vill över hela jorden. I skenet av de avslöjanden som kommit fram de senaste månaderna, med spioneri och avlyssning av många olika institutioner också, måste man ställa sig frågan hur rättssäkert det är i USA och om de har någon respekt för folkrätt och mänskliga rättigheter.

Den 12 september 2013 är det 15 år sedan fem kubanska terroristjägare blev fängslade och anklagade för spioneri. Det kommer att uppmärksammas även i Sverige.

Bakgrunden är de terroristhot som exilkubaner från Miami utsatte Kuba för under hela 1990-talet. Under täckmantel infiltrerades de grupper i Miami som ägnade sig åt terroristverksamhet riktad mot Kuba. De samlade uppgifter och material för att kunna presentera detta för amerikanska myndigheter så att terrorverksamheten skulle kunna stoppas.

I stället anklagades de för spioneri, och i en tillrättalagd rättegång, som genomfördes i Miami av alla ställen, dömdes de till långa fängelsestraff. Den som fick det kortaste straffet fick 15 års fängelse medan den som fick det längsta fick två livstider plus ett antal år till.

Detta var en rättsskandal som uppmärksammades då men som sedan har gömts undan, inte minst i Europa. Men de finns de som inte glömmer, och i ljuset av avslöjandena om USA:s ständiga övergrepp mot folkrätt och mänskliga rättigheter, aktualiserade genom avslöjandena av Snowden, lyfts frågan igen. Den 12 september genomförs manifestationer för att ge de fem kubanska fångarna upprättelse.

Min fråga till utrikesministern är:

Avser utrikesministern att ta upp frågan om "the Cuban Five" med Barack Obama, oavsett besök i Sverige eller inte, som ett exempel på de fortsatta övergreppen mot människor som kämpar för sin rätt?