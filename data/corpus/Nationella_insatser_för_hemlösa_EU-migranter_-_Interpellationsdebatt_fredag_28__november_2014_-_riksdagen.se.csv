"Åsa Regnér","Herr talman! Mats Persson har frågat mig om jag avser att agera för att den svenska regeringen även fortsättningsvis ska driva på för att Rumänien ska använda sitt EU-stöd till landets utsatta. Vidare har Mats Persson frågat om jag kommer att verka för att det ska tas fram en nationell handlingsplan gällande insatser för hemlösa EU-migranter.   STYLEREF Kantrubrik \\* MERGEFORMAT Svar på interpellationer Mats Persson tar upp en sida av den fria rörligheten för EES-medborgare som ställer nya krav på samhället att förhålla sig till. Vi möter flera människor från länder i Europa som har tagit sig hit i hopp om att få jobb men som sällan har förutsättningar för det och i stället tigger för sin försörjning. De är i många fall romer från Rumänien och Bulgarien men även från andra EU-länder, som på grund av stor fattigdom, antiziganism och utanförskap lämnar sina familjer och ger sig av till andra delar av Europa. De lever under ovärdiga förhållanden i vårt land och befinner sig i en utsatthet som kan få konsekvenser för hälsan och som innebär en risk för att utsättas för brott.  Den här situationen innebär en utmaning för samhället på flera plan. Jag vet att många kommuner arbetar på ett föredömligt sätt med denna nya grupp utsatta människor och att man försöker utveckla det sociala arbetet allteftersom. Vissa kommuner lägger stort fokus på uppsökande arbete. Andra ger finansieringsstöd till idéburna organisationer. Några kommuner har i samarbete med idéburna organisationer startat härbärgen särskilt riktade till hemlösa EES-medborgare. En del kommuner och organisationer har varit på besök i Rumänien och har knutit värdefulla kontakter med lokala myndigheter och ideella organisationer. Likaså visar det svenska civilsamhället ett stort engagemang till stöd för dessa utsatta EES-medborgare. En av grundtankarna med EU-samarbetet är att människor ska kunna söka sig till andra länder för arbete och studier, och vi ska fortsätta att värna om den fria rörligheten för EES-medborgare. Det optimala vore förstås att ingen människa skulle lämna sitt hemland för att tigga på gatorna i andra länder. Men lösningen på problemet går inte att finna enbart hos en enskild aktör eller hos kommunerna, inte heller endast i Sverige eller i hemländerna. Det behövs insatser på flera plan på både kort och lång sikt i Sverige och i hemländerna för att skapa förutsättningar för dessa fattiga människor att förbättra sina levnadsvillkor. Regeringens bestämda uppfattning är att hemländerna måste ta sitt fulla ansvar för sina medborgare. Regeringen har en konstruktiv dialog med Rumäniens regering, och vi tar även upp frågan inom ramen för EU-samarbetet. Regeringen avser att fortsätta arbetet bilateralt och inom EU för att arbetet med särskilt utsatta grupper, inte minst romer, ska förstärkas. En central fråga är att EU:s medlemsländer ska utnyttja de strukturfondsmedel som ska komma de utsatta grupperna till del. Jag förstår att kommunerna upplever en osäkerhet kring hur de ska arbeta med denna grupp. Vi för därför en diskussion inom regeringen om att utse en nationell samordnare som kan ha i uppdrag att stödja kommuner och andra berörda aktörer i arbetet med utsatta EES-medborgare som befinner sig tillfälligt i Sverige. Samordnaren bör också kunna lämna förslag på hur samverkan kan utvecklas på nationell, regional och lokal nivå. ","S"
"Mats Persson","Herr talman! Jag tackar ministern för svaret. Jag tror att det är få av oss som inte har blivit berörda av det som skett de senaste åren i Sverige där vi i stora städer, i mindre städer och på mindre orter runt om i vårt land ser människor som tigger för sin försörjning. Det är hemlösa EU-migranter som lämnar fattigdom, förtryck, misär och diskriminering i framför allt Central- och Östeuropa för att ta sig till Sverige.   STYLEREF Kantrubrik \\* MERGEFORMAT Svar på interpellationer Det är en konsekvens av den fria rörligheten, en konsekvens som vi behöver hantera. Jag hör till dem som inte tror att lösningen är att förbjuda fattigdom, och jag upplever att ministern delar uppfattningen att det behövs åtgärder både på plats och i Sverige för att lösa problematiken. När ministern lyfter fram de åtgärder som regeringen avser att vidta handlar det mycket om att fullfölja det som alliansregeringen gjorde när det gäller att sätta press på exempelvis den rumänska regeringen och att använda EU:s regelverk i form av pengar och regionala stöd för att underlätta situationen i till exempel Rumänien så att människor inte känner sig tvingade att åka till Sverige, och jag delar den bilden. Det gläder mig att detta arbete fortsätter, och jag har några frågor av lite mer konkret art. Vad har gjorts när det gäller påtryckning på den rumänska regeringen utöver det som alliansregeringen gjorde under våren? Har ministern deltagit i möten där frågan har diskuterats? Vad har i så fall reaktionen varit från den rumänska regeringen?  Vad har reaktionen varit på EU-nivå vad gäller att använda regionala stöd för att underlätta situationen i Rumänien så att färre människor känner sig tvingade att åka till Sverige för att tigga på våra gator? Det är den ena delen av myntet. Den andra är vad vi ska göra med de människor som är här och tigger på gator och som även i Sverige upplever en situation som inte är okej. Kommuner gör mycket, men kommuner väljer att göra olika saker. Kommuner upplever en osäkerhet och oklarhet vad de får göra, vilka rättigheter de har och vilka insatser de kan göra på kommunal nivå. Jag hoppas att jag förstod rätt och att regeringen avser att utse en nationell samordnare för att ta tag i denna typ av frågor. Det välkomnar jag.  När avser ni att utse en nationell samordnare, och vilka befogenheter kommer den personen eller de personerna att ha? Behovet av att skapa tydlighet på nationell nivå när det gäller regelverk, goda exempel och hur man kan arbeta med denna grupp är viktigt. Det gäller inte minst i de, lyckligtvis få, fall där barn till hemlösa EU-migranter är inblandade och befinner sig i Sverige. Inget barn ska behöva växa upp under sådana villkor, och vi har alla ett ansvar att ta itu med denna situation. Det är en viktig fråga, och det gläder mig att ministern verkar ha tagit tag i den. Men jag är nyfiken på att förstå och få kunskap om på vilket sätt denna regering gör mer än vad alliansregeringen gjorde. Ett aktivt arbete påbörjades under alliansregeringens styre, och det är min förhoppning att den nya regeringen fortsätter detta arbete. Därför vill jag veta hur reaktionen har varit på EU-nivå och hur snabbt regeringen avser att införa en nationell samordnare. ","FP"
"Åsa Regnér","Herr talman! Det här är verkligen en fråga som berör. Utsatta människor kommer till Sverige för att hitta någon form av försörjning. Som interpellanten påpekar är det en komplex fråga som har olika tidsdimensioner, kort sikt och lång sikt. Det handlar också om EU-nivå och nationell nivå. Frågan berör flera statsråd. Jag har framför allt ansvar för socialtjänstlagen och de möjligheter som kommuner har att bevilja ansökningar om socialt bistånd i akuta situationer. Det är min ingång, men frågan är mer komplex än så.  STYLEREF Kantrubrik \\* MERGEFORMAT Svar på interpellationer När det gäller relationen till Rumänien, som är det stora landet - det finns även andra, till exempel Bulgarien - har vi inlett en dialog med regeringen där. Jag kommer snart att träffa min rumänska kollega, och min statssekreterare har redan haft kontakter på sin nivå. Det har varit i god anda och med förståelse för båda sidors problem och utmaningar.  Ursprungsländerna har helt klart ansvar för sina medborgare vad gäller långsiktig försörjning. Den fria rörligheten innebär att man kan vistas i andra EU-länder och söka arbete under tre månaders tid. Vi vet att många av dessa personer stannar kvar efteråt, även om det är något som inte går att kontrollera särskilt bra. På EU-nivå talar vi med Rumäniens regering. Vi för också samtal på EU-nivå eftersom frågan inte bara berör Sverige. Senast i morse var det en rapportering på Ekot om samma fråga i Storbritannien. Det handlar också mycket om krisen i södra Europa som gör att utsatta grupper söker nya länder att uppehålla sig i. Ursprungsländerna har ett stort ansvar för arbetslöshet, för diskriminering och för utbildning som inte erbjuds eller inte fungerar för dessa grupper. Vi vet också att det finns EU-medel som inte används fullt ut i ursprungsländerna, och det är en fråga för dialog. Eftersom vi tar detta på stort allvar har jag också talat med den tidigare EU-ministern Birgitta Ohlsson om vilka kontakter som togs och hur hon såg på det.  Jag anser att vi har varit aktiva i detta under de inte ens två månader som vi har haft regeringsinnehav. När det gäller situationen på plats just nu med personer som är hungriga och frusna gör kommunerna olika insatser på olika nivåer. Göteborg har till exempel ett ambitiöst program för att bemöta dessa problem, medan andra kommuner inte gör speciellt mycket. Det finns en osäkerhet om vad som egentligen gäller. Därför har vi efter samtal med bland annat SKL kommit fram till att det nog behövs någon form av nationellt stöd i detta arbete.  Det måste vara kommunernas ansvar, både vad gäller barns eventuella skolgång och insatser i socialtjänsten. Men kommunerna söker svar, och det skulle den nationella samordnaren kunna bistå dem med. ","S"
"Mats Persson","Herr talman! Tack för svaret, ministern! Det är viktigt att vi agerar här och nu. Det här är problem som uppenbarar sig varje dag ute i vårt samhälle och som vi måste vidta åtgärder för att lösa. Flera av de åtgärder som ministern beskriver började under alliansregeringen. Det är viktigt att den nya regeringen nu fortsätter att hålla ett högt tempo i dessa frågor. Jag uppfattade inte riktigt att jag fick svar på min fråga när det gäller reaktionen på EU-nivå kring möjligheten att använda regionala stöd och de strukturfonder som finns för att stötta på plats i exempelvis Rumänien. Det är bra att det förs diskussioner på statssekreterarnivå, men jag förutsätter och hoppas att ministern skyndar på för att agera här och nu för att sätta press på den rumänska regeringen.  STYLEREF Kantrubrik \\* MERGEFORMAT Svar på interpellationer Arbetet med stöd till kommunerna är också det ett arbete som brådskar. Det är ett arbete som behöver stöd här och nu därför att vintern väntar. Kommuner agerar väldigt olika. Precis som ministern beskriver måste det finnas en tydlighet för att kommunerna ska veta vilka befogenheter och vilket ansvar som de de facto har. Jag delar inställningen att detta inte kan vara en nationell fråga att lösa när det gäller insatserna på plats i Stockholm, Malmö och Göteborg, för att ta tre exempel. Det måste kommunerna sköta. Men vi behöver här och nu få fram en tydlighet om vad som gäller. Min fråga till ministern är: När börjar den nationella samordnaren sitt arbete, har det tagits ett beslut i frågan och hur ser tidsplanen för detta ut? Ur ministerns perspektiv kan det framstå som att jag tjatar lite och att jag är otålig. Det är jag nämligen, för jag tycker att det är en väldigt viktig fråga. Det är viktigt att vi sätter press på de regeringar som diskriminerar sin egen befolkning och att vi håller ett högt tempo i frågan, men det är också viktigt att vi här och nu ger stöd till kommuner som väntar på vägledning för att kunna agera. Det är en väldig skillnad för en kommun att veta och få tydlighet om vilket ansvar den har. Då kan man som kommun heller inte slippa undan sitt ansvar. Det betyder att kommuner på ett tydligare sätt kan dra lärdom av de kommuner som är duktiga på detta och som gör \"rätt\" insatser. Arbetet med att ta fram en handlingsplan på nationell nivå, som jag uppfattar är det som ministern i realiteten flaggar upp för, och att tillsätta en nationell samordnare behöver ske här och nu. Det är viktigt att regeringen håller ett högt tempo i frågan. Det arbete som alliansregeringen påbörjade innebar det som ministern nu flaggar upp för. Mycket av arbetet var alltså förberett. Ur mitt perspektiv borde man kunna gå från ord till handling ganska snart. Jag är väldigt nyfiken på att höra hur tidsplanen ser ut. ","FP"
"Åsa Regnér","Herr talman! Jag uppfattar att frågan handlar framför allt om relationerna med ursprungsländerna, även om diskussionen har handlat om ett bredare perspektiv. Som jag sa har jag ett möte planerat med framför allt min rumänska kollega. Vi pratar om det här nästan dagligen, även med EU-kommissionen. Däremot blir jag faktiskt lite förbryllad på riktigt, för jag har inte hittat speciellt mycket insatser som alliansregeringen gjorde när det gäller den nationella nivån. Det är sant att detta delvis är ett nytt problem i sin intensitet, men det har ändå pågått under några år. När det gäller den nationella nivån och nationella insatser har jag, om jag ska vara ärlig, inte hittat någonting som alliansregeringen tog initiativ till. Det här är en fråga jag gärna samarbetar om, och vi är öppna för alla goda idéer. Idén med samordnaren är att man ska samla in dessa idéer, för detta väcker av naturliga skäl ett stort engagemang. Alla goda idéer kommer att vara välkomna.  STYLEREF Kantrubrik \\* MERGEFORMAT Svar på interpellationer Vi bereder den här frågan. Det har varit en av de större frågorna när det gäller medieintresse och annat sedan vi kom hit. Vi tycker att vi har arbetat skyndsamt med frågan. Vi bereder den i vanlig ordning. Som alltid måste man tänka efter innan så att det till exempel blir bra direktiv. Vi hoppas kunna fatta ett beslut om detta snart för att kunna sätta i gång. Så som läget är nu vistas de här personerna i kommunerna, och därför faller mycket ansvar på dem. Jag som statsråd och regeringen ska inte tala om för kommunerna hur de ska tolka lagen. SKL och även Socialstyrelsen har gjort sammanställningar av vilka lagrum och den sortens stöd till kommunerna som finns. Det är inte alltid glasklart i debatten vad regeringen kan och ska göra ytterligare. Men vi gör arbetet med samordnaren och har gärna diskussioner om att få mer klarhet, för det är inte en alldeles enkel fråga. Att regeringen ska föra diskussioner med EU och ursprungsländerna är glasklart. Det ska vi definitivt göra. I övrigt ser jag fram emot ett sådant arbete för att få mer konkretion i hur man kan gå vidare med frågan. Vi har dessa planer just för att få en samling runt det här och ytterligare konkreta förslag. ","S"
"Mats Persson","Herr talman! Tack för svaret, ministern! Detta är uppenbarligen en fråga som väcker mycket engagemang och som är viktig att lösa. Det är en fråga där jag uppfattar att kommunerna ropar på hjälp från den nationella nivån för att få tydlighet om vad som gäller och vilka insatser som är mest effektiva. Det handlar också om relationen till frivilligorganisationer, som gör en stor insats och är väldigt viktiga. Det råder inget tvivel om att det till syvende och sist är ett kommunalt ansvar - där har vi samma uppfattning. Det är viktigt att den nationella nivån agerar, oavsett om det är regeringen eller SKL, så att det finns en tydlighet om vilka insatser som är effektiva och vilka man kan göra. Även om det är som ministern säger, att det inte råder oklarhet, uppfattar kommunerna att det råder oklarhet. Då är det viktigt att förtydliga, inte minst med goda exempel på hur man kan arbeta med frågan för att lösa problemen. När det gäller insatser på EU-nivå kommer vi med stort intresse att följa det arbete som regeringen och ministern nu aviserar sker. Det finns ingen anledning att ha en avvikande mening i frågan, utan det viktigaste tycker jag är att lösa situationen och att vi tillsammans kan ta ansvar för att göra det. Jag välkomnar initiativet med en nationell samordnare, men jag hoppas att ministern inser att många är otåliga. Vi behöver så snart som möjligt komma med aktiva åtgärder för att lösa problemet här och nu. Ju snabbare man kan tillsätta den nationella samordnaren, desto bättre är det naturligtvis. Jag tackar ministern för svaret. Vi har säkert anledning att återkomma i frågan. Det är en viktig fråga som berör många människor. Den berör många svenskar men framför allt de människor som av olika skäl tvingas till Sverige och tvingas spendera dagarna som hemlösa EU-migranter här. Det är ingen dräglig tillvaro, och vi har alla ett gemensamt ansvar för att gör det bättre för dessa människor. ","FP"
"Åsa Regnér"," STYLEREF Kantrubrik \\* MERGEFORMAT Svar på interpellationer Herr talman! Interpellanten nämnde något viktigt när det gäller metoder som har fungerat respektive inte har fungerat. Sådana saker blir viktigt för en nationell samordnare att samla in och sprida. Frivilligorganisationerna gör ett jättestort arbete i exemplet Göteborg, men även på andra ställen gör man inte bara ett bra arbete utan samarbetar också bra med kommunerna. Min poäng är att jag har stor respekt för att kommuner söker samarbeten och stöd i frågan och för att det är oklart vad som gäller. Jag har stor respekt för det - det är inte alls konstigt. Vad jag menade var att jag uppfattar att arbetet med att sammanställa har gjorts några gånger. Det behöver kanske förbättras. Vad den nationella samordnaren ska göra tror jag är just att lyssna in hur situationen ser ut och bedöma om det finns ytterligare åtgärder som behöver vidtas på de olika nivåerna, beroende på vad som fungerar. Det är alltså ett ganska konkret arbete i den bemärkelsen. Regeringen ska inte gå in och tolka lagen. Men behövs det på något sätt ytterligare klargöranden från någon nivå är väl alla för det. Det viktiga är hur som helst att ta tag i frågan. Jag ser fram emot att samarbeta med alla goda krafter. ","S"
