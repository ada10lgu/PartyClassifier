"Helene Hellmark Knutsson","Herr talman! Maria Stockhaus har frågat mig hur jag avser att säkerställa att lärarstudenterna får den it-kompetens som de behöver för att, på ett väl genomtänkt och pedagogiskt sätt, kunna använda it-verktyg i sin framtida undervisning. De nya lärar- och förskollärarutbildningarna infördes 2011. I examensbeskrivningarna framgår att studenterna ska visa förmåga att säkert och kritiskt använda digitala verktyg i den pedagogiska verksamheten och att beakta betydelsen av olika mediers och digitala miljöers roll för verksamheten. Jag delar helt interpellantens uppfattning att det är viktigt att lärarstudenterna får med sig denna förmåga inför sin kommande yrkesutövning.  Det är universitet och högskolor som ansvarar för att lägga upp och genomföra utbildningen så att den följer de krav som ställs för respektive examen. Universitetskanslersämbetet är den myndighet som ansvarar för att granska kvaliteten på den utbildning som lärosätena bedriver så att målen i examensbeskrivningarna kan nås. De nya lärar- och förskollärarutbildningarna har ännu inte granskats. Därför saknar vi i dag samlad kunskap om hur kvaliteten ser ut inom utbildningarna, inklusive vilka kunskaper studenterna får med sig när det gäller till exempel digitala verktyg. I sammanhanget bör också påpekas att skolhuvudmännen har ett ansvar för att se till att lärare och förskollärare får kompetensutveckling, vilket till exempel kan handla om satsningar på höjd kompetens inom it. För regeringen är kvaliteten på lärar- och förskollärarutbildningen en mycket viktig och prioriterad fråga. Alla studenter som ska bli lärare eller förskollärare ska ha genomgått en utbildning av hög kvalitet. Regeringen avser därför att fortsätta arbetet med att se över hur kvaliteten inom lärar- och förskollärarutbildningen kan stärkas. "
"Maria Stockhaus","Herr talman! Jag tackar så mycket för svaret. Tyvärr är det inte mycket till svar, annat än att statsrådet delar min uppfattning att it-kompetens och förmågan att använda digitala verktyg i undervisningen är viktiga förmågor som lärarstudenter bör få med sig efter avslutad utbildning. I många kommuner och i många skolor har det gjorts stora investeringar för att säkerställa att alla elever och lärare får tillgång till digitala verktyg. Det är viktiga verktyg för att kunna ge eleverna den digitala kompetens de behöver men faktiskt också för att kunna utveckla undervisningen och ge eleverna en mer relevant utbildning. Skolverket har tidigare gjort en utvärdering av it-användningen i skolan och konstaterar att tillgången på många håll är god, även om den inte är det överallt, vilket i och för sig förtjänar en egen interpellation. Men användningen är inte särskilt avancerad. Det handlar om att söka information och skriva texter och ibland inte så mycket mer. Naturligtvis har huvudmännen ett stort ansvar för att se till att it-satsningar som har gjorts i en kommun följs av fortbildning. Men frågan är var den fortbildningen finns. Det svämmar inte över av kurser på universitet och högskolor när det gäller fortbildning för lärare på detta område. Jag skulle vilja säga att det i princip saknas helt. Det är definitivt så att huvudmännen har ansvar för fortbildning, men då måste det också finnas lämplig fortbildning att tillgå, och där har staten ett stort ansvar. Herr talman! Läraren är den absolut viktigaste faktorn när det gäller elevernas kunskapsutveckling. Välutbildade och kompetenta lärare är en förutsättning för kvaliteten på undervisningen. De rapporter jag får från huvudmän som tar emot nyexaminerade och från lärarstudenter själva är alarmerande. De har inte med sig de kunskaper och kompetenser som krävs för att arbeta i skolan i dag. Tyvärr handlar det inte bara om it-området. Det visar sig också att det skiljer mycket mellan lärosätena i fråga om hur mycket it-kompetens de ger studenterna. I vissa fall handlar det om valbara kurser, definitivt inte på den nivå som krävs för att arbeta i en digitaliserad skola. Det gör exempelvis att de lärare som utexamineras från Stockholms universitet inte klarar av att undervisa i min hemkommun Sollentuna, där skolan är digitaliserad från förskolan till och med gymnasiet. Det måste väl ändå vara så att den statliga lärarutbildningen levererar lärare som kan fungera i klassrummet från dag 1. Det kan inte vara rimligt att huvudmannen ska behöva stå för en stor kompetensutvecklingsinsats direkt när lärarstudenterna lämnar högskola och universitet. Statsrådet hänvisar till att den nya lärarutbildningen ännu inte har utvärderats. Med de signaler om kvalitetsbrister som finns känns det väl passivt. Statsrådet skriver ingenting om när en sådan utvärdering ska ske och vilka åtgärder statsrådet kommer att vidta för att säkerställa att en sådan utvärdering genomförs. "
"Helene Hellmark Knutsson","Herr talman! Jag delar en del av interpellantens farhågor. Den rapport från Skolverket som du hänvisar till visar att tillgången till it har ökat men att it inte används i större utsträckning i undervisningen, att it-kompetensen är fortsatt låg och att det behövs kompetensutveckling. Det är något som arbetsgivarna ansvarar för. Men det har också gjorts stora insatser från både den förra regeringen och regeringen innan dess på att öka kompetensen på it-området. Vi behöver se till att det fortsätter. Det finns också en överenskommelse med SKL om den fortsatta digitaliseringen av skolan. Den dialogen är det angeläget att fortsätta ha kvar. När det gäller kvalitetsutvärderingssystemet har det förslag som universitetskanslern har lagt fram precis gått ut på remiss. Vi återkommer till riksdagen med en proposition om ett nytt kvalitetsutvärderingssystem, och därefter kan vi se till att säkerställa till exempel detta och följa upp hur det ser ut på våra lärosäten. "
"Maria Stockhaus","Herr talman!  Jag är nyfiken på vilka insatser statsrådet syftar på när hon säger att ni har vidtagit åtgärder på det här området. Jag måste säga att jag inte känner till det och inte har sett något av det. Det jag ville lyfta upp med den här interpellationen är den stora oro som jag känner för kvaliteten i lärarutbildningen när det gäller att ge studenterna den digitala kompetens som behövs för att arbeta i en digitaliserad skola. Att invänta ett utvärderingssystem utan att börja titta på detta redan nu tycker jag känns oansvarigt. Tyvärr uppfattar jag inte att statsrådet är lika bekymrad, eftersom statsrådet är beredd att vänta tills det finns ett utvärderingssystem för universitet och högskolor i allmänhet. Jag tycker att det är anmärkningsvärt att det inte ens finns några planer för när en sådan utvärdering av lärarutbildningen ska kunna ske. Jag rekommenderar statsrådet att prata med lärarstudenter som går den nya lärarutbildningen och be dem berätta om hur de ser på den utbildning som de får, inte minst när det gäller frågan om it. OECD kommer inom kort med en rapport där de har utvärderat svensk skola. Det var ett uppdrag som de fick av alliansregeringen. Utbildningsutskottet har fått förhandsinformation om vad som kommer i rapporten. Där kommer man bland annat att lyfta fram lärarnas kompetens generellt men också bristen på it-användning i svensk skola, trots att Sverige är ett så pass digitaliserat land. Kommuner som väljer att satsa på it måste självklart ta ansvar för att se till att lärarna får den fortbildning som de behöver. Det är säkert en del huvudmän som inte har tagit det ansvaret fullt ut. Men staten måste faktiskt också ta sitt ansvar och se till att lärarutbildningen håller måttet på detta område. Då är det inte rimligt att vänta in en utvärdering, utan detta är någonting som man måste titta på redan nu.  I målen för den nya lärarutbildningen som infördes 2011 infördes, precis som statsrådet säger i svaret, mål för lärarnas it-kompetens. Den tidigare lärarutbildningen fick hård kritik när den utvärderades, och det fanns lärosäten som miste sin examinationsrätt.  Med tanke på de tidigare bristerna och vikten av kompetenta lärare hoppas jag att regeringen så fort som möjligt initierar en ny utvärdering för att säkerställa att svensk skola får tillgång till kompetenta lärare i allmänhet och inte minst kompetenta lärare när det gäller it-området.  Är statsrådet beredd att agera för en snabbare utvärdering av den nya lärarutbildningen för att säkerställa kvaliteten? "
"Helene Hellmark Knutsson","Herr talman! De satsningar som jag talade om är de satsningar som gjordes under både tidigare socialdemokratiska regeringar och under den förra regeringen. Det handlade bland annat om it i skolan, men det handlade också om kompetensutveckling via PIM, praktisk it- och mediekompetens. Det var många pedagoger som tog del av dessa olika satsningar. Ändå finns det betydligt mer att göra, precis som Maria Stockhaus påpekar.  Vi har också gjort saker som handlar om att stärka it i svensk lärarutbildning under tidigare år. Stora insatser har alltså gjorts. När det gäller kvalitetsutvärderingen, som jag sade, är det självklart att den ska fortsätta. Vi ska se till att vi får ett fungerande kvalitetsutvärderingssystem på plats. Precis som jag sa i mitt svar behöver vi stärka kvaliteten i lärarutbildningen. En av dessa delar är till exempel den verksamhetsförlagda delen av utbildningen, och det är mycket viktigt att det finns ett tätt samarbete mellan huvudmännen och universiteten, alltså utbildningsanordnarna.  De besök som jag har gjort ute i verksamheten visar att när detta fungerar väl sker också det utbyte som behövs mellan verksamhet och utbildning för att hela tiden stärka kvaliteten. Det är alltså inte bara en kvalitetssäkring för den enskilda studenten utan det påverkar också att kvaliteten stärks i utbildningen därför att man får med sig kunskap om hur verksamheten fungerar eller hur den behöver stärkas in i lärarutbildningen. Någonting som jag ser mycket positivt på är att vi kommer att fortsätta att jobba med att stärka samarbetet mellan huvudmännen och universiteten för att få en högre kvalitet i lärarutbildningen.  "
"Maria Stockhaus","Herr talman! Det är tydligt att den här regeringen i alla fall inte har tagit några steg för att förbättra it-kompetensen på vare sig lärarutbildningen eller i svensk skola. Det är tidigare regeringar som har gjort det och inte den här. Alliansen i utbildningsutskottet har saknat det tålamod som statsrådet ger uttryck för. Vi har redan nu initierat en hearing om kvaliteten i lärarutbildningen som kommer att genomföras under våren, vilket jag tycker är att viktigt steg för att vi ska kunna se var bristerna finns och framför allt lyssna på lärarstudenter. När man talar med dem som faktiskt går lärarutbildningen i dag berättar de rent allmänt om sin utbildning men framför allt om it-kompetensen, och det är inga roliga historier att lyssna på. Jag undrar hur det ska gå när de kommer ut i kommuner som faktiskt har gjort stora it-satsningar och det visar sig att de inte kan undervisa i den miljö som de faktiskt möter. Vi tar dessa signaler om kvalitetsbrister på stort allvar. Beroende på vad denna hearing ger kommer jag antagligen att återkomma till statsrådet med fler frågor.  "
"Helene Hellmark Knutsson","Herr talman! Jag tackar Maria Stockhaus för en mycket angelägen interpellation där jag tror att vi har mycket samsyn, inte minst när det gäller att stärka kvaliteten i lärarutbildningen. Det är någonting, precis som jag sa i mitt svar, som vi jobbar hårt med i regeringen genom att titta på var de brister finns som vi i dag känner till. Ibland handlar det bland annat om den verksamhetsförlagda delen av utbildningen, och ibland handlar det om den forskningsanknytning som finns och som ibland brister i lärarutbildningen.  Jag välkomnar också att man har hearingar och att man lyssnar till lärarstudenter. På den turné som jag nu gör ute på lärosätena försöker jag träffa lärarstudenter på de lärosäten där man har lärarutbildning.  Men det är också viktigt att vi gör systematiska utvärderingar för att se var bristerna är och vilka åtgärder som behöver vidtas.  Självklart kommer vi att jobba vidare med att stärka kvaliteten i lärarutbildningen, och då ska vi göra det på goda kunskapsgrunder.  "
